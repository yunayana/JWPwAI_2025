Tego weekendu babcia Marysia ponownie przyjechała do Leona, by się nim zaopiekować, ponieważ jego rodzice wyjechali w delegację. Pogoda była piękna, więc wyszli razem na spacer, a potem odwiedzili cukiernię, gdzie rozmawiali bez końca. Zawsze mieli sobie tyle do powiedzenia! To był cudowny dzień. Późnym popołudniem Leon nagle zdał sobie sprawę, że wcale nie tęsknił za mamą, ale mimo to bardzo chciał opowiedzieć jej o wszystkim, co robił z babcią. “Babciu, może odezwiemy się do mamusi?” – zapytał z entuzjazmem. “Oczywiście, Leonku” odpowiedziała babcia Marysia. Po czym otworzyła okno i zawołała: “Mamuniu, halo…”

Leon spojrzał na nią z szeroko otwartymi oczami.  “Babciu, co ty robisz?”, zapytał zdziwiony. “No przecież wołam mamusię, tak jak chciałeś” odpowiedziała z uśmiechem. Chłopiec nie wytrzymał i wybuchnął śmiechem, trzymając się za brzuch. ”Babciu, ale miałem na myśli przez telefon, a nie przez okno!” wyjaśnił między chichotami. “Wiem, kochanie, ale chciałam cię trochę rozbawić” odparła babcia Marysia, podając mu telefon.

Leon zadzwonił do mamy i z przejęciem opowiedział jej o całym dniu. Potem pokazał babci kilka filmików na telefonie. Babcia Marysia była ciekawa nowinek technologicznych, więc z zainteresowaniem oglądała to, co Leon jej pokazywał. Jednak zanim chłopiec poszedł spać, babcia dała mu ważną radę: “Wiesz, Leonku, internet to wspaniałe miejsce, w którym można znaleźć mnóstwo ciekawych rzeczy. Ale musisz uważać, co oglądasz. Nie wszystko, co tam widzisz, jest prawdą i nie wszystko warto naśladować.”

Nazajutrz babcia i Leon mieli jeszcze kilka godzin razem przed powrotem rodziców. Pogoda wciąż dopisywała, więc znów wybrali się na spacer. Obserwowali wiewiórki skaczące po drzewach, aż nagle Leon wbiegł na jedno z nich i zawołał: “Skoczę na drugą gałąź, jak wiewiórki!” Już miał się odepchnąć, gdy babcia przestraszona krzyknęła: “Leonku, nie rób tego! Możesz się zranić!”

Chłopiec na szczęście jej posłuchał. Kiedy zszedł z drzewa, westchnął smutno. – Ale w internecie widziałem, że ktoś tak skakał i dał radę. Myślałem, że ja też mogę! Babcia Marysia objęła go czule. “Och, mój kochany Leonku, wiesz, jak bardzo się o ciebie bałam? Nigdy nie zapominaj, że nie wszystko, co zobaczysz w internecie, jest prawdziwe. Możesz znaleźć tam wiele dobrych rzeczy, ale też takich, które mogą być niebezpieczne. Internet jest jak ogień – jeśli używasz go mądrze, jest bardzo przydatny, ale jeśli nie uważasz, może narobić szkody.”

Leon pokiwał głową. Teraz rozumiał, że babcia miała rację. Wyobrażenie sobie siebie ze złamaną ręką lub nogą wcale mu się nie podobało! Znów utwierdził się w przekonaniu, że choć babcia Marysia jest starsza, to czasami ma lepsze pomysły niż cały internet!